<h3>మేలాపకము - దిన లేక తారా కూటమి </h3><hr>
<p>మొత్తం 27 నక్షత్రాలను,  తొమ్మిది తొమ్మిది చొప్పున మూడు నవకములుగా విభజించారు. తారా బలం చూడటాని అమ్మాయి నక్షత్రం నుండి అబ్బాయి నక్షత్రం వరకు, లెక్క వేయాలి. ఉదాహరణకు అమ్మాయి నక్షత్రం అశ్వని అయితే, అబ్బాయిది రోహిణి అయితే, అశ్వని నుండి రోహిణి నాలుగవది అవుతుంది. ఈ విధంగా మొదటిది జన్మ తార (అదే నక్షత్రం అయితే), రెండవది సంపత్తార, మూడవది విపత్తార, నాల్గవది క్షేమ తార, ఐదవది ప్రత్యక్ తార, ఆరవది సాధన తార, ఏడవది నైధన లేక వధ తార, ఎనిమిదవది మిత్ర తార, తొమ్మిదవది పరమ మిత్ర తార అవుతాయి. అంటే అశ్విని నుండి రోహిణి క్షేమ తార అవుతుంది. తొమ్మిది దాటితే మళ్లి, ఇదే వృత్తం పునరావృత్తం అవుతుంది. వీటిలో విపత్తార, ప్రత్యక్తార, నైధాన తార నిషిద్ధం. కొంతవరకు జన్మ తార కూడా నిషిద్ధం. తార బలం చూడటం అంటే ఇదే.</p>
<p>గణిత పరంగా చూస్తే - అమ్మాయి నక్షత్రము నుండి, అబ్బాయి నక్షత్రము వరకు లెక్క వేయ వలెను.  వచ్చిన సంఖ్యను 9 చె భాగించగా వచ్చిన శేషము తీసుకోవాలి. శేషం 3,5,7 - అనగా విపత్తార, ప్రత్యక్తార, నైధన తార  పనికి రావు. శుభమైతే 3 గుణములు. అశుభం అయితే 0 గుణములు.
</p>

<p><span class = "minahaa">మినహాయింపు - కొన్ని ప్రత్యేక విషయములు:</span><br>
1. మూడవ నవకములో – విపత్తార, ప్రత్యక్తార , నైధన( వధ)  తారలు చూడనక్కరలేదు.<br>
2.  హస్త మరియు మూడు ఉత్తరా నక్షత్రములకు కూడా విపత్తార, ప్రత్యక్తార అశుభం కాదు.<br>
3.మొదటి నవకంలో నైధాన తారకు వధ తార క్రింద, కొన్ని మంచివని ప్రత్యేకంగా చెప్పబడింది.  వధ నక్షత్రముల పట్టిక చూడుము. <br>
4. మిగతా కూటములు బాగుంటే, రెండవ నవకంలో - విపత్తార మొదటి పాదం అశుభం, 2,3,4 పాదములు శుభమే. అలాగే రెండవ నవకంలో - ప్రత్యక్తార నాల్గవ పాదం అశుభం, 1,2,3 పాదములు శుభమే. అలాగే రెండవ నవకంలో - నైధన తార మూడవ పాదం అశుభం, 1,2,4 శుభమే.<br><br></p>
	
</p><p>
<b>ప్రశ్న మార్గ:</b><br>
అమ్మాయి నుండి అబ్బాయిది 3,5,7 అయితే కీడు. 5 మరింత కీడు. అమ్మాయి నుండి అబ్బాయిది 15 కన్నా ఎక్కువది అయితే మేలు ( స్త్రీ దీర్ఘం).</p>

<p><b>మహా నక్షత్రములు:</b><br>
గాయత్రి వాసుదేవ్  (కాల విధాన): స్వాతి , మృగశిర, మఖ, అనూరాధ. – ఈ నక్షత్రములు వధువు/వరులవయితే మేలాపకం అక్కర లేదు.<br>
గమనిక: కుర్సీజా గారు ఈ నక్షత్రములకు తారా కూటమి మినహాయింపు ఉన్నది అని మాత్రమె చెప్పారు.<br></p>

<p><b>దుష్ట నక్షత్రములు:</b><br>
బి వి రామన్ : వధువు నక్షత్రములు కొన్ని దోష పూరితములు అనే సాంప్రదాయం ఉంది. మూల -1 – మామ గారికి , ఆశ్లేష – 1 - అత్త గారికి, జ్యేష్ట – 1 – భర్త అన్న గారికి , విశాఖ – 4 – భర్త తమ్మునికి దోషం అని చెప్పబడింది.<br>
గమనిక: పిడపర్తి మరియు రేలంగి తంగిరాల వారి పంచాంగములలో ఇవి దోష నక్షత్రములుగా, వేరే విధంగా ఇవ్వబడ్డాయి. <br></p>


<p><b>స్త్రీ దీర్ఘ౦:</b> <br>
అమ్మాయి రాశి నుండి, అబ్బాయి రాశి 1 వ నవకం – కలహం, 2 వ నవకం – సామాన్యం, 3 వ నవకం – శుభం. కొందరు అమ్మాయి నక్షత్రం నుండి, అబ్బాయి నక్షత్రం 7 ( ముహూర్త దర్పణము > 14 ) కన్నా ఎక్కువది అయితే చాలు అంటారు. <br>
మినహాయింపు: రాశి కూటమి, గ్రహ మైత్రి ఉంటె ఇది చూడనక్కరలేదు.<br><br></p>

<p><b>మహేంద్రము: </b><br>
అమ్మాయి నక్షత్రం నుండి, అబ్బాయిది 4,7,10,13,16,19,22,25  అయితే, ఆయుష్, అభివృద్ధులు. ఇక్కడ 7, 16, 25 నైధన తారలవుతాయి అని గమనించాలి. కాల ప్రకాశిక ప్రకారం వైనాశిక నక్షత్రం అయిన 22వ నక్షత్రం కూడా అశుభం అని గమనించాలి. 
<br>రామన్ గారు తన అనుభవంలో 22 వ నుండి 27 వ నక్షత్రాలు అశుభకరం కాదు అన్నారు.<br><br></p>

<p><b>వేధ:</b> <br>
కొన్ని కొన్ని నక్షత్రాల మధ్య పాపత్వం ఉంటుంది. ( పూర్వ కాలామృతం) <br>
అశ్వని – జ్యేష్ట ; భరణి – అనూరాధ; కృత్తిక – విశాఖ; రోహిణి – స్వాతి; ఆర్ద్ర – శ్రవణం ; పునర్వసు – ఉత్తరాషాఢ ; పుష్యమి – పూర్వాషాఢ; ఆశ్లేష – మూల; మఖ – రేవతి; పుబ్బ – ఉత్తరాభాద్ర; ఉత్తర – పూర్వాభాద్ర; హస్త – శతభిషం; మృగశిర, చిత్త, ధనిష్ఠ - ద్విపాద కుజ నక్షత్రములకు పరస్పర వేధ ఉంటుంది.<br><br></p>

<p><b>వధ:</b><br>
కశ్యప మహర్షి ప్రకారం ఈ క్రింది వధ తారల జంటలకు కీడు లేదు. మేలే జరుగును.<br>
అశ్వని-పునర్వసు; భరణి-పుష్యమి, రోహిణి-మఖ, ఆరుద్ర-ఉత్తర, పునర్వసు-హస్త, పుష్యమి-చిత్త, పుబ్బ-అనూరాధ, స్వాతి-ఉత్తరాషాడ, మూల-పూర్వాభాద్ర, పూర్వాషాడ-ఉత్తరాభాద్ర, పూర్వాభాద్ర-రోహిణి.<br><br>
మూడవ నవకములో – విపత్తార, ప్రత్యక్తార , వధ (పట్టిక చూడుము) తారలు చూడనక్కరలేదు.<br>
హస్త మరియు మూడు ఉత్తరా నక్షత్రములకు కూడా విపత్తార, ప్రత్యక్తార అశుభం కాదు.<br><br></p>

<p><b>27 వ నక్షత్ర అయితే:</b><br>
అమ్మాయి నక్షత్రం నుండి అబ్బాయి నక్షత్రం 27 వది కాకూడదు.  అబ్బాయి నక్షత్రం రేవతి అయితే మినహాయింపు ఉన్నది.<br>
అబ్బాయి నక్షత్రం అమ్మాయి నక్షత్రం నుండి 27వది అయి, ఒకటే రాశి అయితే ఫర్వాలేదు. కాని ఇందులో కూడా ఈ జంటలు పనికిరావు :  భరణి అబ్బాయి – కృత్తిక అమ్మాయి ; పుష్యమి అబ్బాయి – ఆశ్లేష అమ్మాయి ; ధనిష్ఠ అబ్బాయి – శతభిష అమ్మాయి.<br><br></p>

<p><span class = "minahaa">ఏక రాశి లేక ఏక నక్షత్రం అయితే:</span><br></p>

<p>1. ఏక రాశి - ఏక నక్షత్రం అయితే:<br>
	వరుని పాదం ముందు ఉండాలి. <br>
	రోహిణి, ఆర్ద్ర, మఖ, హస్త, విశాఖ, శ్రవణం, ఉత్తరాభాద్ర, రేవతి - ఏక నక్షత్రం అయితే శుభమే.<br>
                                 భరణి,  ఆశ్రేష, స్వాతి, జ్యేష్ట, మూల, ధనిష్ఠ, శతభిష, పూర్వాభాద్ర - ఏక నక్షత్రం అయితే అశుభం.<br>
                               అశ్వని, కృత్తిక, మృగశిర, పునర్వసు, పుష్యమి, పుబ్బ, ఉత్తర, చిత్త, అనూరాధ, పూర్వాషాడ, ఉత్తరాషాడ - ఏక నక్షత్రం అయితే మధ్యమము.<br><br>
                                          
                      2. ఏక రాశి - ఏక నక్షత్రం - ఏక పాదం అయితే:<br>       
	ఇద్దరిది ఒకటే రాశి, ఒకటే నక్షత్రం, ఒకటే పాదం అయితే కుదరదు.<br>
	అశ్వని, కృత్తిక, మృగశిర, మఖ, హస్త, స్వాతి, పూర్వాషాఢ, శతభిషం - ఒకే నక్షత్ర పాదమైనా దోషం లేదు. - రామన్ గారు.	<br><br>

3. ఏక రాశి భిన్న నక్షత్రం అయితే:<br>
	వరుని నక్షత్రం వధువు నక్షత్రం కన్నా ముందు ఉండాలి.<br>
	కుర్సీజా గారు - ఒకే రాశిలో భిన్న నక్షత్రములు చేసుకోవచ్చు. కాని, అబ్బాయి భరణి, అమ్మాయి కృత్తిక అయితే కుదరదు. అబ్బాయి పుష్యమి, అమ్మాయి ఆశ్లేష అయితే కుదరదు. అబ్బాయి ధనిష్ఠ, అమ్మాయి శతభిష అయితే కుదరదు. <br><br>

4. ఏక నక్షత్రం - భిన్న రాశి అయితే:<br>
	త్రిపాద నక్షత్ర విషయంలో - అమ్మాయి రాశి ముందు ఉండాలి. - రామన్ గారు.<br>
	ద్విపాద నక్షత్ర విషయంలో - అమ్మాయి రాశి ముందు ఉండాలి. - రామన్ గారు.<br>
	త్రిపాద నక్షత్ర విషయంలో - అబ్బాయి పాదం మూడు పాదములున్న రాశిలోనే ఉండాలి. - కుర్సీజ గారు.<br>
	ద్విపాద నక్షత్ర విషయంలో - అబ్బాయి  రాశి ముందు ఉండాలి.- కుర్సీజ గారు.<br>
	గమనిక: ఇద్దరు చెప్పింది పరస్పర విరుద్ధం. రామన్ గారు చెప్పిన దానికే ఓటు.<br>
</p>











