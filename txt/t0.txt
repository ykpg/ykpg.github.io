<h1>మేలాపకము - పరిచయము </h1><hr>
<p>మేలాపకం అంటే వివాహం చేయబోయేముందు, ఒక అబ్బాయి, అమ్మాయి, మధ్య పొంతన ఉంటుందో లేదో చూసే ప్రక్రియ. మేలాపకం - వర్ణ, వశ్య, దిన, యోని, గ్రహమైత్రి, గణ, రాశికూట, నాడి అని అష్ట కూటములుగా చూడటం అవుతుంది. వీటికి ఆ వరుసలో 1 నుండి 8 వరకు గుణాంకములు ఇవ్వబడ్డాయి, మొత్తం కలిపితే 36. కనీసం 18 గుణాంకములు ఉంటేనే పొంతన ఉన్నట్లు చెప్పబడింది.<br><br>
కూటములు ఇచ్చే ఫలితములు: వర్ణం – ఆదిపత్యధోరణి లేక మానసికోన్నతి ; వశ్యం – ఆకర్షణ, అనుకూలత ; దిన లేక తార –శుభాశుభములు ; యోని - శారీరక సమన్వయము, సామర్థ్యం ; గ్రహమైత్రి - సఖ్యత ; గణ – స్వభావ ప్రకృతులు ; రాశి - కుటుంబ వృద్ధి; నాడి – తమ మరియు సంతాన ఆరోగ్యం.</p><br><br>


<p><span class = "minahaa">మేలాపకములో మినహాయింపులు:</span></p>
<p>
 
రామన్ గారు:<br>
1. ముందుగా జాతకములలో ఆయుర్దాయం, 5, 7, 8 భావములు చూడాలి. సగోత్రం, త్రిజ్యేష్ట పనికిరావు.<br>
2. వివాహ స్తిరత్వానికి చూసే గ్రహ మైత్రిని కేవలం రాశులకే కాకుండా, జన్మ నవాంశలకు కూడా చూడాలి. రాశిలో గ్రహ మైత్రి లేకున్నా, నవాంశలలో గ్రహ మైత్రి ఉంటె తప్పక చేసుకోవచ్చు.<br>
3. రాశి కూటమి, గ్రహ మైత్రి ఉంటె స్త్రీ దీర్ఘ కూటమి  చూడనక్కరలేదు.<br>
4. వధువు జన్మ రాశి బేసి రాశి అయితే రాశులు 6/8 అయినా ఫర్వాలేదు. ద్విర్ద్వాశములయితే మిత్రత్వం ఉంటుంది. వధువు జన్మ రాశి నుండి వరుడి జన్మ రాశి 2-12, 6/8, 9/5, 8/6 అయి, ఆ రాశ్యాధిపతులు పరస్పర మిత్రులు అయితే , వధువు రాక్షస గణము అయినా ఫర్వాలేదు.<br>
5. గ్రహ మైత్రి అత్యంత ప్రాముఖ్యమయినది అయినా, జన్మ రాశులు సమ సప్తకం అయితే ఫర్వాలేదు.<br>
6. గ్రహ మైత్రి, రాశి కూటము, దిన కూటము ఉంటె రజ్జు కూటమి లేకున్నా దోషము లేదు.<br>
7. ఇద్దరిది ఒకటే రాశి అయినా లేక రాశ్యాధిపతులు మిత్రులయినా లేక రాశి కూటమి మరియు రజ్జు కుదిరితే నాడీ దోషం ఉండదు.<br><br>

ముహూర్త సింధు - ఇరంగంటి రంగాచార్య: <br>
1. నాడిదోషం బ్రాహ్మణులకు, వర్ణదోషం క్షత్రియులకు, గణదోషం వైశ్యులకు, యోనిదోషం శూద్రులకు విశేషముగా చూడాలి.<br>
2. మంచి రాశి కూటమి గ్రహ మైత్రి దోషాన్ని, మంచి గ్రహ మైత్రి రాశి కూట దోషాన్ని హరించును.<br>
3. గ్రహ మైత్రి కూటమి ఉంటె మిగతా, గణ, యోని, వర్ణ, షష్టాష్టక భకూట దోషములను హరించును. <br>
4. గ్రహ మైత్రి, తారా శుధ్ధి, వశ్య కూటమి ఉంటె మిగతా దోషములన్నీ హరింపబడును.<br><br>

పి స్ అయ్యర్ గారి ప్రకారం: దిన, గణ, రాశి, యోని, రజ్జు కూటములు ముఖ్యం.<br>
</p>