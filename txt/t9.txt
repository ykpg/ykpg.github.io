<h1>మేలాపకము - ఉపయోగము  </h1><hr>
<p>
<span class = "minahaa">మేలాపకములో గుణాంకములు, ఉపయోగము :</span><br>

చాలా మంది జ్యోతిష్యులు ఈ అష్ట కూటములు, లోకాచారం కోసం చూడటమే కాని, నిజానికి ఇద్దరి జాతకముల పరిశీలన మాత్రమె సరైన మేలాపకం అంటున్నారు. కాని, జాతక పరిశీలనకి అంతు, అవధులు ఎవరు చెప్పగలరు? జాతకములలో - ఇరువురి ఆయుష్షు, ఆరోగ్యం, మానసిక స్వభావం, సన్యాస యోగములు, వివాహ సంభావన, వివాహ సమయ నిర్ణయం, సంతాన లేమి లేక సంతాన సంభావన, ధన యోగములు, అరిష్ట యోగములు, వైధవ్య యోగములు, ఒకటికన్నా ఎక్కువ వివాహములు జరిగే సంభావన -  ఇవన్నీ చూసే ఓపిక, సమయం ,ప్రజ్ఞ ఎంత వరకు అయ్యేపని?  లోకాచారం అయిన ఈ కూటములు, కుజ దోషం చూడకుండా ముందుకు వెళ్ళే పరిస్థితి లేదు. ఇది వధూ లేక వర అన్వేషణలో, నిర్ణయం తీసుకొనటానికి ప్ర్రాదమిక పరిశీలన కోసం ఒక పని ముట్టుగా, ఎప్పుడూ ఉపయోగకరమే.<br><br></p>
<p>
	ప్ర్రాదమిక పరిశీలనలో భాగంగా - మార్కులు తక్కువ వచ్చినా, ఏక నాడీ దోషం లేకుంటే, ఇద్దరి చంద్ర రాశ్యాధిపతులు మరీ శత్రువులు కాకుంటే మినహాయింపులు చూసుకొని, ముందుకు వెళ్ళవచ్చు. ఇద్దరి చంద్ర రాశ్యాధిపతులు పరస్పర మిత్రులైనా, లేక వారు ఒకరే అయినా, ఏక నాడీ దోషం వల్ల మార్కులు తగ్గితే, మినహాయింపులు చూసుకొని, ముందుకు వెళ్ళవచ్చు. తారా కూటమికి కూడా మినహాయింపులు చెప్పబడ్డాయి. ఇంకొక విధంగా ఆలోచిస్తే, ఏ కూటమి ముఖ్యం, ఏ కూటమి ముఖ్యం కాదు - అని కాకుండా, 8 లో 5 కూటములు బాగుంటే ముందుకు వెళ్ళవచ్చు.<br><br></p>
<p>
ముందుగా జాతకాలే చూడాలి అని చెప్పినపుడు, అది పాటిస్తే,  ఈ అష్ట కూటములు, కుజదోషమూ విడిగా చూడవలసిన అవసరం లేదు. కాని,  వధూ లేక వర అన్వేషణలో, నిర్ణయం తీసుకొనటానికి ప్ర్రాదమిక పరిశీలన క్రింద ఈ అష్ట కూటములు, కుజదోషమూ చూసి, ఆ తరువాత జాతక విశ్లేషణకు వెళ్ళడంలో తప్పులేదు. వీటి పరిశీలన సులభ తరం కనుకనే ఇవి ఇంకా లోకాచారంగా కొనసాగుతున్నాయి.</p>