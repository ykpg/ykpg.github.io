<h2>మేలాపకము - దిన లేక తారా కూటమి </h2><hr>
<p>తారా బలం చూడటానికి అమ్మాయి నక్షత్రం నుండి అబ్బాయి నక్షత్రం వరకు, లెక్క వేయాలి. ఈ విధంగా మొదటిది జన్మ తార (అదే నక్షత్రం ), రెండవది సంపత్తార, మూడవది విపత్తార, నాల్గవది క్షేమ తార, ఐదవది ప్రత్యక్ తార, ఆరవది సాధన తార, ఏడవది నైధన లేక వధ తార, ఎనిమిదవది మిత్ర తార, తొమ్మిదవది పరమ మిత్ర తార అవుతాయి.  తొమ్మిది దాటితే మళ్లి, ఇవే పేర్లు పునరావృత్తం అవుతాయి.  
తొమ్మిది తొమ్మిది తారల గుంపుని, నవకం అంటారు. 27 నక్షత్రాలకి మూడు నవకములు ఉంటాయి. వీటిని ఇక్కడ N1, N2, N3 గా చూపించడం జరిగింది.</p>
<p><b>పూర్వకాలామృతము:  </b>అమ్మాయి నక్షత్రము నుండి, అబ్బాయి నక్షత్రము వరకు లెక్క వేయ వలెను.   1. మృతువు, 2. ముదము, 3. బెడద, 4.సుఖము, 5.మనః పీడా, 6. పశు లాభం, 7. రోగము, 8. సంతానము, 0. శత్రు ప్రాప్తి.  అంటే 2,4,6,8 తారలు మాత్రమె శుభము.</p>

<p><b>ముహూర్త దర్పణము: </b>కన్యాది వరఋక్షాంతం గణ యేన్నవ సంఖ్యయా ; సమాంత్య తారకం శ్రేష్టం దినకూటం ప్రశస్యతే. అంటే స్త్రీ నక్షత్రం నుండి పురుష నక్షత్రం 2,4,6,8,9  అయినచో మేలు.(1,3,5,7 కుదరవు).</p>

<p><b> ఇరంగంటి వారి ముహూర్త సింధు( దైవజ్ఞ మనోహరము) :  </b> 3,5,7 మాత్రం పనికి రావు, రెండు వైపులా చూడాలి. పరస్పర శుభమైతే 3 గుణములు. ఒక వైపు మాత్రం శుభమైతే 1½ గుణములు. రెండు వైపులా అశుభం అయితే 0 గుణములు.</p>

<p><b>ప్రశ్న మార్గ: </b> అమ్మాయి నుండి అబ్బాయిది 3,5,7 అయితే కీడు. 5 మరింత కీడు. అమ్మాయి నుండి అబ్బాయిది 15 కన్నా ఎక్కువది అయితే మేలు ( స్త్రీ దీర్ఘం).</p>


<p><b>గమనిక:</b><br>
నిర్వచనంలోనే స్పష్టత లోపించడం దుఃఖించదగిన విషయం. ఇక్కడ గుణములు లెక్కించడానికి ఇరంగంటి వారి నిర్వచనం తీసుకోబడింది. పంచాంగములలో కూడా ఇదే అనుసరిస్తున్నారని నేను అనుకుంటున్నాను.

<p><span class = "minahaa">మినహాయింపు - కొన్ని ప్రత్యేక విషయములు:</span><br>
1. పూర్వకాలామృతము: జన్మ తారలో మూడవపాదం, విపత్తారలో మొదటి పాదం, ప్రత్యక్తారలో నాల్గవ పాదం, నైధన తారలో మూడవ పాదం - ఈ పాదాలు మాత్రం వదిలేసి,  జన్మ, విపత్, ప్రత్యక్ , నైధన తారలు సైతం  , ఆవరుసలో శాకం, గుడం, లవణం, సతిలా  స్వర్ణం - దానంగా ఇచ్చి వాడుకోవచ్చు.<br>
2.  మొదటి  నవకములో – జన్మ తార, రెండవ నవకంలో  - విపత్తార, మూడవ నవకంలో - ప్రత్యక్తార , అన్ని నవకములలోనూ -  నైధన( వధ)  తార వదిలేసి - మిగతావి వాడుకోవచ్చు.<br>
3. పశ్న మార్గ - కశ్యప మహర్షి - మొదటి నవకంలో నైధన తారకు వధ తార క్రింద, కొన్ని మంచివని ప్రత్యేకంగా చెప్పబడింది.  వధ నక్షత్రముల పట్టిక చూడుము. <br>
	
</p><p>

<p><b>మహా నక్షత్రములు:</b><br>
గాయత్రి వాసుదేవ్  (కాల విధాన): స్వాతి , మృగశిర, మఖ, అనూరాధ. – ఈ నక్షత్రములు వధువు/వరులవయితే మేలాపకం అక్కర లేదు.<br>
గమనిక: కుర్సీజా గారు ఈ నక్షత్రములకు తారా కూటమి మినహాయింపు ఉన్నది అని మాత్రమె చెప్పారు.<br></p>

<p><b>దుష్ట నక్షత్రములు:</b><br>
బి వి రామన్ : వధువు నక్షత్రములు కొన్ని దోష పూరితములు అనే సాంప్రదాయం ఉంది. మూల -1 – మామ గారికి , ఆశ్లేష – 1 - అత్త గారికి, జ్యేష్ట – 1 – భర్త అన్న గారికి , విశాఖ – 4 – భర్త తమ్మునికి దోషం అని చెప్పబడింది.<br>
గమనిక: పిడపర్తి మరియు రేలంగి తంగిరాల వారి పంచాంగములలో ఇవి దోష నక్షత్రములుగా, వేరే విధంగా ఇవ్వబడ్డాయి. మొత్తానికి ఇది ఆడ పిల్లలకు వివక్షత చూపినట్లే. వైద్య సదుపాయాలు అభివృద్ధి చెందిన ఈ రోజులలో, ఇలా ఆలోచంచటం సమంజసం కాదు.<br></p>


<p><b>స్త్రీ దీర్ఘ౦:</b> <br>
అమ్మాయి రాశి నుండి, అబ్బాయి రాశి 1 వ నవకం – కలహం, 2 వ నవకం – సామాన్యం, 3 వ నవకం – శుభం. కొందరు అమ్మాయి నక్షత్రం నుండి, అబ్బాయి నక్షత్రం 7 ( ముహూర్త దర్పణము > 14 ) కన్నా ఎక్కువది అయితే చాలు అంటారు. <br>
మినహాయింపు: రాశి కూటమి, గ్రహ మైత్రి ఉంటె ఇది చూడనక్కరలేదు.<br><br></p>

<p><b>మహేంద్రము: </b><br>
అమ్మాయి నక్షత్రం నుండి, అబ్బాయిది 4,7,10,13,16,19,22,25  అయితే, ఆయుష్, అభివృద్ధులు. ఇక్కడ 7, 16, 25 నైధన తారలవుతాయి అని గమనించాలి. కాల ప్రకాశిక ప్రకారం వైనాశిక నక్షత్రం అయిన 22వ నక్షత్రం కూడా అశుభం అని గమనించాలి. 
<br>రామన్ గారు తన అనుభవంలో 22 వ నుండి 27 వ నక్షత్రాలు అశుభకరం కాదు అన్నారు.<br><br></p>

<p><b>వేధ:</b> <br>
కొన్ని కొన్ని నక్షత్రాల మధ్య పాపత్వం ఉంటుంది. ( పూర్వ కాలామృతం) <br>
అశ్వని – జ్యేష్ట ; భరణి – అనూరాధ; కృత్తిక – విశాఖ; రోహిణి – స్వాతి; ఆర్ద్ర – శ్రవణం ; పునర్వసు – ఉత్తరాషాఢ ; పుష్యమి – పూర్వాషాఢ; ఆశ్లేష – మూల; మఖ – రేవతి; పుబ్బ – ఉత్తరాభాద్ర; ఉత్తర – పూర్వాభాద్ర; హస్త – శతభిషం; మృగశిర, చిత్త, ధనిష్ఠ - ద్విపాద కుజ నక్షత్రములకు పరస్పర వేధ ఉంటుంది.<br><br></p>

<p><b>వధ:</b><br>
కశ్యప మహర్షి ప్రకారం ఈ క్రింది వధ తారల జంటలకు కీడు లేదు. మేలే జరుగును.<br>
అశ్వని-పునర్వసు; భరణి-పుష్యమి, రోహిణి-మఖ, ఆరుద్ర-ఉత్తర, పునర్వసు-హస్త, పుష్యమి-చిత్త, పుబ్బ-అనూరాధ, స్వాతి-ఉత్తరాషాడ, మూల-పూర్వాభాద్ర, పూర్వాషాడ-ఉత్తరాభాద్ర, పూర్వాభాద్ర-రోహిణి.<br><br>
మూడవ నవకములో – విపత్తార, ప్రత్యక్తార , వధ (పట్టిక చూడుము) తారలు చూడనక్కరలేదు.<br>
హస్త మరియు మూడు ఉత్తరా నక్షత్రములకు కూడా విపత్తార, ప్రత్యక్తార అశుభం కాదు.<br><br></p>

<p><b>27 వ నక్షత్ర అయితే:</b><br>
అమ్మాయి నక్షత్రం నుండి అబ్బాయి నక్షత్రం 27 వది కాకూడదు.  అబ్బాయి నక్షత్రం రేవతి అయితే మినహాయింపు ఉన్నది.<br>
అబ్బాయి నక్షత్రం అమ్మాయి నక్షత్రం నుండి 27వది అయి, ఒకటే రాశి అయితే ఫర్వాలేదు. కాని ఇందులో కూడా ఈ జంటలు పనికిరావు :  భరణి అబ్బాయి – కృత్తిక అమ్మాయి ; పుష్యమి అబ్బాయి – ఆశ్లేష అమ్మాయి ; ధనిష్ఠ అబ్బాయి – శతభిష అమ్మాయి.<br><br></p>

<p><span class = "minahaa">ఏక రాశి లేక ఏక నక్షత్రం అయితే:</span><br>
దీని గురించి ప్రత్యేక విషయములు అనే లింక్ విడిగా ఇవ్వబడింది. అది చూడండి.</p>

